<html><head><meta charset="utf-8"/><meta name="viewport" content="width=device-width, initial-scale=1"/><title>Norgestur | kodeklubben</title><link href="../../../assets/style.min.css" rel="stylesheet"/></head><body><div class="container"><div class="row"><div class="col-xs-12"><div class="top-menu"><a href="../../../index.html" class="btn btn-default"><span aria-hidden="true" class="glyphicon glyphicon-home"></span> Hjem</a></div></div><div class="col-xs-12"><header class="clearfix"><img src="../../../assets/img/ccno_logo.png" class="logo hidden-xs"/><h1 class="title">Norgestur</h1></header></div><div class="col-xs-12"><div class="content"><section id="introduksjon" class="level1 intro">
<h1>Introduksjon</h1>
<p>Bli med på en rundreise i Norge! Vi skal lage et spill hvor du styrer et helikopter rundt omkring et kart over Norge, mens du prøver å raskest mulig finne steder og byer du blir bedt om å besøke.</p>
<figure>
<img src="norgestur.png" />
</figure>
</section>
<section id="steg-1-et-norgeskart" class="level1 activity">
<h1>Steg 1: Et norgeskart</h1>
<p><em>Vi legger først inn et norgeskart som en bakgrunn. Dette vil vi senere bruke helikopteret til å besøke.</em></p>
<section id="sjekkliste" class="level2 check">
<h2>Sjekkliste</h2>
<ul>
<li><p>Vi må først laste ned filen som inneholder kartet fra nettet. Hvis du allerede har fått denne filen på datamaskinen din kan du hoppe over det neste punktet.</p></li>
<li><p>Åpne en ny fane i nettleseren din og skriv inn adressen <a href="http://kodeklubben.github.io/nb-NO/scratch.1/04/norgeskart.png">http://kodeklubben.github.io/nb-NO/scratch.1/04/norgeskart.png</a>. Dette vil åpne et bilde av et norgeskart. Høyreklikk på bildet, og velg <code>Lagre bildet som</code> eller noe som ligner. Lagre bildet et sted du finner det igjen, for eksempel på Skrivebordet.</p></li>
<li><p>Start et nytt Scratch-prosjekt. Slett kattefiguren, for eksempel ved å høyreklikke på den og velge <code>slett</code>.</p></li>
<li><p>Legg inn norgeskartet som bakgrunn ved å velge <img src="../../bilder/hent-fra-fil.png" alt="Last opp bakgrunn fra fil" /> under <code>Ny bakgrunn</code> helt til venstre på skjermen. Velg filen <code>norgeskart.png</code> du lastet ned tidligere.</p></li>
</ul>
<section id="norgeskart" class="level3 protip">
<h3>Norgeskart</h3>
<p>Det finnes mengder av kart på internett. Det kartet vi bruker i denne oppgaven er laget av Kartverket og delt slik at alle kan bruke det til hva de ønsker. Bakerst i denne oppgaven beskrives hvordan du kan bruke andre kart.</p>
</section>
</section>
</section>
<section id="steg-2-styr-helikopteret" class="level1 activity">
<h1>Steg 2: Styr helikopteret</h1>
<p><em>Vi skal nå lage et helikopter som vi kan styre rundt over kartet. Vi begynner med å programmere et skript som lar oss kontrollere helikopteret med piltastene.</em></p>
<section id="sjekkliste-1" class="level2 check">
<h2>Sjekkliste</h2>
<ul>
<li><p>Legg til en ny figur ved å klikke <img src="../../bilder/hent-fra-bibliotek.png" alt="Velg figur fra biblioteket" /> under <code>Figurer</code>. Vi har brukt <code>Transport/Helicopter</code>, men du kan eventuelt bruke en annen figur du vil reise rundt med.</p></li>
<li><p>Klikk <code class="blockmotion">i</code> og skift navn på figuren til <code>Helikopter</code>. Sett også rotasjonsmåten til <img src="../../bilder/rotasjonsmate-hv.png" alt="vend sideveis" /> for å unngå at helikopteret flyr opp-ned.</p></li>
<li><p>Vi begynner med å gjøre helikopteret mindre, samt sikre oss at det alltid starter på samme sted. Lag dette skriptet:</p>
<pre class="blocks"><code>    når grønt flagg klikkes
    sett størrelse til (25) %
    gå til x: (0) y: (0)</code></pre></li>
<li><p>Vi skal nå programmere at helikopteret kontrolleres med piltastene. Vi gjør dette ved å starte en løkke som vi gjentar for alltid. Inne i denne evige løkken tester vi om piltastene er trykket og i så fall flytter vi helikopteret. Først lager vi koden som flytter helikopteret oppover:</p>
<pre class="blocks"><code>    når grønt flagg klikkes
    sett størrelse til (25) %
    gå til x: (0) y: (0)
    for alltid
        hvis (tast [pil opp v] trykket?)
            pek i retning (0 v)
            gå (2) steg
        slutt
    slutt</code></pre></li>
</ul>
</section>
<section id="test-prosjektet" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Starter en liten utgave av helikopteret omtrent midt på skjermen (litt nordvest for Trondheim)?</p></li>
<li><p>Flytter helikopteret seg oppover når du trykker pil opp-tasten?</p></li>
<li><p>Skjer det noe når du trykker de andre piltastene?</p></li>
</ul>
</section>
<section id="sjekkliste-2" class="level2 check">
<h2>Sjekkliste</h2>
<p>Vi skal nå programmere de andre piltastene også.</p>
<ul>
<li><p>Koden for å flytte helikopteret med de andre piltastene er veldig lik koden som flytter helikopteret oppover. Vi kan derfor kopiere denne! Høyreklikk på klossen <code class="blockcontrol">hvis</code><code class="blocksensing">tast pil opp   trykket?</code>, og velg <code>lag en kopi</code>. Slipp disse klossene inn i <code class="blockcontrol">for alltid</code>-løkken. Gjenta til du har fire <code class="blockcontrol">hvis</code>-klosser. Endre på skriptet ditt slik at det ser ut som følger:</p>
<pre class="blocks"><code>    når grønt flagg klikkes
    sett størrelse til (25) %
    gå til x: (0) y: (0)
    for alltid
        hvis (tast [pil opp v] trykket?)
            pek i retning (0 v)
            gå (2) steg
        slutt
        hvis (tast [pil høyre v] trykket?)
            pek i retning (90 v)
            gå (2) steg
        slutt
        hvis (tast [pil ned v] trykket?)
            pek i retning (180 v)
            gå (2) steg
        slutt
        hvis (tast [pil venstre v] trykket?)
            pek i retning (-90 v)
            gå (2) steg
        slutt
    slutt</code></pre></li>
</ul>
</section>
<section id="test-prosjektet-1" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Kan du bruke alle fire piltastene til å flytte helikopteret?</p></li>
<li><p>Hva er det som bestemmer hvor fort helikopteret beveger seg? Prøv å forandre på skriptet ditt slik at helikopteret flyr raskere eller saktere.</p></li>
</ul>
</section>
<section id="utfordring-hastighetsvariabel" class="level2 challenge">
<h2>Utfordring: Hastighetsvariabel</h2>
<p>Hvis du ser i skriptet så har vi gjentatt tallet <code>2</code> hele fire ganger. Dette gjør det vanskeligere for oss om vil endre hvor fort helikopteret beveger seg.</p>
<p>Hvis du vil kan du prøve å lage en ny variabel som heter <code class="blockdata">hastighet</code>. Deretter kan du sette denne variabelen lik 2 etter at det grønne flagget klikkes. Til slutt kan du bytte ut <code class="blockmotion">gå 2 steg</code>-klossene med <code class="blockmotion">gå</code><code class="blockdata">hastighet</code><code class="blockmotion">steg</code>-klosser.</p>
</section>
</section>
<section id="steg-3-legg-til-et-reisemål" class="level1 activity">
<h1>Steg 3: Legg til et reisemål</h1>
<p><em>Nå som helikopteret kan fly rundt omkring i Norge kan vi gi spilleren et mål med reisen.</em></p>
<section id="sjekkliste-3" class="level2 check">
<h2>Sjekkliste</h2>
<ul>
<li><p>Vi skal nå tegne vår egen figur som vi vil bruke til å markere et sted på kartet. Klikk <img src="../../bilder/tegn-ny.png" alt="Tegn ny figur" /> under <code>Figurer</code>.</p></li>
<li><p>Vi trenger bare en ganske liten sirkel. Velg en passende farge, for eksempel vil rød synes ganske godt på kartet. Velg deretter sirkelverktøyet, og marker den fyllte sirkelen (ellipsen) til venstre under tegnevinduet.</p></li>
<li><p>Før vi begynner å tegne kan du forstørre tegningen din ved å trykke på forstørrelsesglasset nederst til høyre. For eksempel vil 800% forstørrelse passe bra. Hold inne <code>skift</code>-knappen mens du drar ut en sirkel som er omtrent fire ruter stor. <code>skift</code>-knappen hjelper deg til å lage en helt rund sirkel.</p>
<figure>
<img src="sirkel.png" />
</figure></li>
<li><p>Klikk på <code class="blockmotion">i</code> og gi denne nye figuren navnet <code>Sted</code>.</p></li>
<li><p>Dra denne nye sted-figuren til et sted på kartet du vil at skal være første reisemål. Vi har brukt <code>Hønefoss</code> som første reisemål, men du kan velge et annet sted om du vil.</p></li>
<li><p>Vi trenger nå posisjonen til reisemålet vårt. Denne finner vi ved se på figurinformasjonen etter tallene som står bak <code>x</code> og <code>y</code>. Disse tallene kalles koordinater. I eksempelet under er koordinatene <code>x:   6</code> og <code>y: -112</code>. Disse forteller hvor på kartet vi har lagt reisemålet.</p>
<figure>
<img src="reisemaal.png" />
</figure></li>
<li><p>Klikk på <code class="blocklightgrey">Skript</code>-fanen. Vi skal nå lage koden som legger <code>Sted</code>-figuren på riktig sted, og senere oppdager om helikopteret reiser dit.</p>
<pre class="blocks"><code>    når grønt flagg klikkes
    send melding [Sted: Hønefoss v]

    når jeg mottar [Sted: Hønefoss v]
    gå til x: (6) y: (-112)
    vent til (berører [Helikopter v]?)
    si [Fant Hønefoss!] i (2) sekunder</code></pre>
<p>Legg merke til at i <code class="blockmotion">gå til</code>-klossen bruker vi samme koordinater som de vi fant ovenfor. Det betyr at om du bruker ditt eget reisemål må du bytte disse tallene med de du fant.</p></li>
</ul>
</section>
<section id="test-prosjektet-2" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Er <code>Sted</code>-figuren der den skal være på kartet?</p></li>
<li><p>Sier den <code>Fant Hønefoss!</code> (eller ditt reisemål) når helikopteret flyr til reisemålet?</p></li>
</ul>
</section>
</section>
<section id="steg-4-et-nytt-reisemål" class="level1 activity">
<h1>Steg 4: Et nytt reisemål</h1>
<p><em>La oss legge til et nytt reisemål vi kan reise til etter å ha besøkt det første!</em></p>
<section id="sjekkliste-4" class="level2 check">
<h2>Sjekkliste</h2>
<ul>
<li><p>Flytt <code>Sted</code>-figuren til et nytt sted på kartet. Vi bruker <code>Tromsø</code>. Finn koordinatene til dette nye stedet på samme måte som sist.</p></li>
<li><p>Legg til en melding nederst i <code>Hønefoss</code>-skriptet som kaller et nytt reisemål. Lag deretter et nytt skript for det nye stedet. Dette nye skriptet er veldig likt det første, så du bør høyreklikke på <code class="blockevents">når   jeg mottar Sted: Hønefoss</code>-klossen og velge <code>lag en   kopi</code>.</p>
<pre class="blocks"><code>    når jeg mottar [Sted: Hønefoss v]
    gå til x: (6) y: (-112)
    vent til (berører [Helikopter v]?)
    si [Fant Hønefoss!] i (2) sekunder
    send melding [Sted: Tromsø v]

    når jeg mottar [Sted: Tromsø v]
    gå til x: (103) y: (121)
    vent til (berører [Helikopter v]?)
    si [Fant Tromsø!] i (2) sekunder</code></pre>
<p>Bruk dine egne koordinater (og navn) også for det andre reisemålet.</p></li>
</ul>
</section>
<section id="test-prosjektet-3" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Flytter reisemålet seg etter at du har funnet det første?</p></li>
<li><p>Oppdager også det andre reisemålet at du finner det?</p></li>
</ul>
</section>
</section>
<section id="steg-5-skjul-reisemålene" class="level1 activity">
<h1>Steg 5: Skjul reisemålene</h1>
<p><em>Foreløpig er ikke spillet veldig vanskelig: Alt du behøver å gjøre er å styre helikopteret til den røde sirkelen. For å lage et skikkelig spill vil vi skjule den røde sirkelen, og heller bare fortelle spilleren til hvilket sted hun skal fly!</em></p>
<section id="sjekkliste-5" class="level2 check">
<h2>Sjekkliste</h2>
<p>Vi vil først fortelle spilleren hvor han skal fly.</p>
<ul>
<li><p>Lag en ny variabel, ved å klikke på <code class="blockdata">Data</code> og deretter <code>Lag en variabel</code>. Kall variabelen <code class="blockdata">Reis til</code> og velg at den skal gjelde <code>For alle figurer</code>.</p></li>
<li><p>Legg merke til at det dukket opp en boks på kartet, <code class="blocklightgrey">Reis til</code><code class="blockdata">0</code>. Flytt denne boksen til et passende sted slik at den er lett å lese.</p></li>
<li><p>Nå kan vi oppdatere koden til <code>Sted</code> slik at den setter denne <code class="blockdata">Reis   til</code>-variabelen. Endre først <code>Hønefoss</code>-skriptet som følger:</p>
<pre class="blocks"><code>    når jeg mottar [Sted: Hønefoss v]
    gå til x: (6) y: (-112)
    sett [Reis til v] til [Hønefoss]
    vent til (berører [Helikopter v]?)
    si [Fant Hønefoss!] i (2) sekunder
    send melding [Sted: Tromsø v]</code></pre></li>
<li><p>Endre også det andre reisemål-skriptet på samme måte:</p>
<pre class="blocks"><code>    når jeg mottar [Sted: Tromsø v]
    gå til x: (103) y: (121)
    sett [Reis til v] til [Tromsø]
    vent til (berører [Helikopter v]?)
    si [Fant Tromsø!] i (2) sekunder</code></pre></li>
</ul>
</section>
<section id="test-prosjektet-4" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Fungerer fortsatt spillet som tidligere?</p></li>
<li><p>Oppdaterer <code class="blockdata">Reis til</code>-variabelen seg slik du forventet?</p></li>
</ul>
</section>
<section id="sjekkliste-6" class="level2 check">
<h2>Sjekkliste</h2>
<p>Vi er nå klare til å skjule den røde sirkelen. Vi prøver først det enkleste og mest opplagte:</p>
<ul>
<li><p>Legg til en <code class="blocklooks">skjul</code>-kloss i oppstartskriptet på <code>Sted</code>-figuren.</p>
<pre class="blocks"><code>    når grønt flagg klikkes
    skjul
    send melding [Sted: Hønefoss v]</code></pre></li>
</ul>
</section>
<section id="test-prosjektet-5" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Blir den røde sirkelen borte?</p></li>
<li><p>Hva skjer om du reiser til Hønefoss?</p></li>
</ul>
<p>Hmm … spillet oppdager ikke lengre at vi reiser til Hønefoss. Problemet er at siden vi skjuler sirkelen vil den ikke lengre berøre <code>Helikopter</code>-figuren. Vi må finne en annen måte å gjøre sirkelen usynlig på!</p>
</section>
<section id="sjekkliste-7" class="level2 check">
<h2>Sjekkliste</h2>
<ul>
<li><p>I stedet for å skjule sirkelen helt vil vi heller gjøre den gjennomsiktig! Bytt ut <code class="blocklooks">skjul</code>-klossen med en <code class="blocklooks">sett   effekt</code>-kloss.</p>
<pre class="blocks"><code>    når grønt flagg klikkes
    vis
    sett [gjennomsiktig v] effekt til (100)
    send melding [Sted: Hønefoss v]</code></pre>
<p>Vi har også lagt til en <code class="blocklooks">vis</code>-kloss for å være på den sikre siden (vi har jo oppdaget at spillet ikke virker om <code>Sted</code>-figuren er skjult).</p></li>
</ul>
</section>
<section id="test-prosjektet-6" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Er fortsatt den røde sirkelen usynlig?</p></li>
<li><p>Hva skjer nå om du reiser til Hønefoss?</p></li>
</ul>
</section>
</section>
<section id="steg-6-vis-reisemålet-etter-at-det-blir-funnet" class="level1 activity">
<h1>Steg 6: Vis reisemålet etter at det blir funnet</h1>
<p><em>Det vil være kult å vise spilleren hvor reisemålet faktisk er etter at hun har funnet det!</em></p>
<section id="sjekkliste-8" class="level2 check">
<h2>Sjekkliste</h2>
<ul>
<li><p>La oss lage en ny melding, <code>Fant sted</code>, som vi kan sende hver gang spilleren finner et reisemål. Denne meldingen kan vi så bruke til å kjøre et skript hver gang vi finner et reisemål. Endre <code>Sted</code>-skriptene som følger:</p>
<pre class="blocks"><code>    når jeg mottar [Sted: Hønefoss v]
    gå til x: (6) y: (-112)
    sett [Reis til v] til [Hønefoss]
    vent til (berører [Helikopter v]?)
    send melding [Fant sted v] og vent
    send melding [Sted: Tromsø v]

    når jeg mottar [Sted: Tromsø v]
    gå til x: (103) y: (121)
    sett [Reis til v] til [Tromsø]
    vent til (berører [Helikopter v]?)
    send melding [Fant sted v] og vent</code></pre></li>
<li><p>Når vi mottar <code>Fant sted</code>-meldingen vil vi vise hvor reisemålet faktisk ligger. Siden sirkelen snart flyttes videre kan vi ikke bare gjøre figuren synlig, vi må også <code class="blockpen">stemple avtrykk</code> av figuren på bakgrunnen. Legg til dette skriptet:</p>
<pre class="blocks"><code>    når jeg mottar [Fant sted v]
    sett [gjennomsiktig v] effekt til (0)
    stemple avtrykk
    sett [gjennomsiktig v] effekt til (100)</code></pre></li>
</ul>
</section>
<section id="test-prosjektet-7" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Dukker den røde sirkelen opp etterhvert som du finner reisemålene?</p></li>
<li><p>Hva skjer om du starter spillet på nytt etter å ha funnet reisemålene?</p></li>
</ul>
</section>
<section id="sjekkliste-9" class="level2 check">
<h2>Sjekkliste</h2>
<ul>
<li><p>For å være sikker på at avtrykkene (de røde sirklene) blir borte når vi starter spillet på nytt kan vi bruke <code class="blockpen">slett</code>-klossen. Legg til en kloss på oppstart-skripet:</p>
<pre class="blocks"><code>    når grønt flagg klikkes
    slett
    vis
    sett [gjennomsiktig v] effekt til (100)
    send melding [Sted: Hønefoss v]</code></pre></li>
<li><p>La oss også legge på en enkel lydeffekt når spilleren finner et reisemål. Siden vi har meldingen <code>Fant sted</code> er dette enkelt. Klikk først på <code class="blocklightgrey">Lyder</code>-fanen og velg en ny lyd fra biblioteket. Vi bruker <code>Effekter/rattle</code>, men du kan gjerne bruke en annen lyd.</p></li>
<li><p>Spill lyden når et sted blir funnet. Klikk <code class="blocklightgrey">Skript</code>-fanen og legg til en <code class="blocksound">spill   lyden</code>-kloss.</p>
<pre class="blocks"><code>    når jeg mottar [Fant sted v]
    spill lyden [rattle v]
    sett [gjennomsiktig v] effekt til (0)
    stemple avtrykk
    sett [gjennomsiktig v] effekt til (100)</code></pre></li>
</ul>
</section>
<section id="test-prosjektet-8" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Blir de røde sirklene slettet når du starter spillet på nytt?</p></li>
<li><p>Spilles det av en liten lyd når du finner et reisemål?</p></li>
</ul>
</section>
</section>
<section id="steg-7-tiden-går" class="level1 activity">
<h1>Steg 7: Tiden går</h1>
<p><em>Vi skal nå gjøre spillet enda mere utfordrende ved å legge på en tidsbegrensning.</em></p>
<section id="sjekkliste-10" class="level2 check">
<h2>Sjekkliste</h2>
<ul>
<li><p>Klikk på <code>Scene</code> til venstre for figurene. Skript som skal gjelde for hele spillet, og ikke en spesiell figur kan man legge på scenen. I dette tilfellet vil vi ha en variabel som teller ned hvor mye tid spilleren har til å reise rundt. Denne er et bra eksempel på noe som tilhører hele spillet.</p></li>
<li><p>Velg <code class="blockdata">Data</code> og <code class="blocklightgrey">Lag en variabel</code>. Kall variabelen <code class="blockdata">Tid</code>. Legg merke til at siden vi lager variabelen på scenen må den gjelde for alle figurer.</p></li>
<li><p>Når spillet starter vil vi gi spilleren litt tid. Dette gjør vi ved å sette <code class="blockdata">Tid</code> til for eksempel <code>30</code>, du kan selvsagt eksperimentere med andre tall. Deretter starter vi en løkke som teller ned hvert sekund.</p>
<pre class="blocks"><code>    når grønt flagg klikkes
    sett [Tid v] til [30]
    gjenta til &lt;(Tid) = [0]&gt;
        vent (1) sekunder
        endre [Tid v] med (-1)
    slutt
    send melding [Avslutt v]</code></pre>
<p>Legg merke til at vi også sender ut en ny melding <code>Avslutt</code> når tiden er ute. Denne bruker vi til å avslutte spillet.</p></li>
<li><p>Lag et nytt skript på scenen som avslutter spillet.</p>
<pre class="blocks"><code>    når jeg mottar [Avslutt v]
    stopp [alle v]</code></pre></li>
</ul>
</section>
<section id="test-prosjektet-9" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Starter tiden på 30 når spillet begynner?</p></li>
<li><p>Telles tiden ned etterhvert?</p></li>
<li><p>Avsluttes spillet (helikopteret kan ikke fly rundt lengre) når tiden løper ut?</p></li>
</ul>
</section>
<section id="sjekkliste-11" class="level2 check">
<h2>Sjekkliste</h2>
<p>Som en bonus kan vi også gi spilleren litt ekstra tid hver gang han finner et reisemål.</p>
<ul>
<li><p>Lag et nytt skript på scenen som reagerer på meldingen <code>Fant sted</code>.</p>
<pre class="blocks"><code>    når jeg mottar [Fant sted v]
    endre [Tid v] med (10)</code></pre></li>
</ul>
</section>
</section>
<section id="steg-8-flere-steder-å-besøke" class="level1 activity">
<h1>Steg 8: Flere steder å besøke</h1>
<p><em>Til sist vil vi legge til litt flere steder å besøke for å gjøre spillet mer spennende!</em></p>
<section id="sjekkliste-12" class="level2 check">
<h2>Sjekkliste</h2>
<p>For å legge til nye steder må vi bare gjøre det samme som vi gjorde tidligere i oppgaven (under Steg 3 og 4). Det enkleste er å kopiere kodeklossene vi allerede har lagd, og deretter endre på dem.</p>
<ul>
<li><p>Velg figuren <code>Sted</code>.</p></li>
<li><p>Vi har gjort <code>Sted</code>-figuren helt gjennomsiktig. For å gjøre den synlig igjen, kan du bare klikke på (du trenger ikke legge den til i noe skript) klossen <code class="blocklooks">ta bort grafiske effekter</code> i <code class="blocklooks">Utseende</code>-kategorien. Det kan også være nyttig å klikke på <code class="blockpen">slett</code>-klossen i <code class="blockpen">Penn</code>-kategorien.</p></li>
<li><p>Flytt den røde sirkelen til et nytt sted. Noter deg koordinatene ved å se på figurinformasjonen, <code class="blockmotion">i</code>.</p></li>
<li><p>Høyreklikk på skriptet som begynner <code class="blockevents">når jeg mottar Sted:   Hønefoss</code> og velg <code>lag en kopi</code>. Oppdater denne kopien med navnet og koordinatene du fant ovenfor.</p></li>
<li><p>Nedenfor har vi lagt til tre nye steder (samt lagt til en melding for å reise videre fra Tromsø). Dine skript bør ligne på disse, men kan gjerne inneholde andre navn og koordinater.</p>
<pre class="blocks"><code>    når jeg mottar [Sted: Hønefoss v]
    gå til x: (6) y: (-112)
    sett [Reis til v] til [Hønefoss]
    vent til (berører [Helikopter v]?)
    send melding [Fant sted v] og vent
    send melding [Sted: Tromsø v]

    når jeg mottar [Sted: Tromsø v]
    gå til x: (103) y: (121)
    sett [Reis til v] til [Tromsø]
    vent til (berører [Helikopter v]?)
    send melding [Fant sted v] og vent
    send melding [Sted: Lillehammer v]

    når jeg mottar [Sted: Lillehammer v]
    gå til x: (14) y: (-94)
    sett [Reis til v] til [Lillehammer]
    vent til (berører [Helikopter v]?)
    send melding [Fant sted v] og vent
    send melding [Sted: Bergen v]

    når jeg mottar [Sted: Bergen v]
    gå til x: (-52) y: (-107)
    sett [Reis til v] til [Bergen]
    vent til (berører [Helikopter v]?)
    send melding [Fant sted v] og vent
    send melding [Sted: Narvik v]

    når jeg mottar [Sted: Narvik v]
    gå til x: (91) y: (90)
    sett [Reis til v] til [Narvik]
    vent til (berører [Helikopter v]?)
    send melding [Fant sted v] og vent
    send melding [Avslutt v]</code></pre></li>
</ul>
</section>
<section id="test-prosjektet-10" class="level2 flag">
<h2>Test prosjektet</h2>
<p><strong>Klikk på det grønne flagget.</strong></p>
<ul>
<li><p>Kan du reise innom alle stedene?</p></li>
<li><p>Virker stedene å være riktig plassert på kartet?</p></li>
</ul>
</section>
<section id="lagre-prosjektet" class="level2 save">
<h2>Lagre prosjektet</h2>
<p><em>Da er norgesturen vår ferdig!</em></p>
<p>Du kan nå utfordre venner og familie til å reise rundt omkring i Norge sammen med deg! Hvis du vil dele spillet på internett kan du trykke <code>Legg ut</code> øverst til høyre på skjermen.</p>
</section>
</section>
<section id="flere-utfordringer" class="level1 activity">
<h1>Flere utfordringer</h1>
<p><em>Det er alltid muligheter til å utvide spill, nedenfor har vi noen forslag som du kan prøve deg på!</em></p>
<section id="utfordring-enda-flere-reisemål" class="level2 challenge">
<h2>Utfordring: Enda flere reisemål</h2>
<p>Det er ingen begrensning på hvor mange reisemål du kan legge til i spillet. Har du reisemål fra alle deler av landet? Kanskje du kan besøke et sted i hvert fylke i Norge?</p>
</section>
<section id="utfordring-en-skikkelig-avslutning" class="level2 challenge">
<h2>Utfordring: En skikkelig avslutning</h2>
<p>Slik spillet er nå bare slutter helikopteret å fly enten når tiden er ute eller når spilleren har funnet alle reisemålene. Kan du legge til en skikkelig avslutning? Denne bør gi spilleren tilbakemelding på om hun vant ved å finne alle reisemålene eller tapte fordi tiden var ute.</p>
<p>En måte å gjøre dette på vil være å lage to nye meldinger <code>Vant</code> og <code>Tapte</code> som sendes i stedet for <code>Avslutt</code> henholdsvis etter at siste reisemål er funnet, og etter at tiden er ute. Du kan så lage to nye bakgrunner ved å kopiere norgeskartet, og deretter skrive en passende tekst på de nye bakgrunnene. Disse kan så vises etter at spillet er enten vunnet eller tapt.</p>
</section>
<section id="utfordring-reisemål-i-tilfeldig-rekkefølge" class="level2 challenge">
<h2>Utfordring: Reisemål i tilfeldig rekkefølge</h2>
<p>Dette er en skikkelig utfordring! Slik det er nå kommer reisemålene alltid i samme rekkefølge, kan du gjøre det slik at rekkefølgen blir tilfeldig?</p>
<p>Det finnes ingen måte å sende ut tilfeldige meldinger i Scratch. Det vi i stedet kan gjøre er å tilfeldig bestemme om vi skal be spilleren reise til et reisemål, eller bare gå videre til neste reisemål uten å spørre.</p>
<ul>
<li><p>Nedenfor er noen hint om hvordan dette kan gjøres. Vær oppmerksom på at skriptene bruker noen variable du selv må lage.</p>
<pre class="blocks"><code>    definer sjekk sted
    hvis (((tilfeldig tall fra (1) til (Antall steder totalt)) &gt; (1)) eller (berører fargen [#ff0000]?))
        sett [bruk sted v] til [nei]
    ellers
        sett [bruk sted v] til [ja]
    slutt

    når jeg mottar [Sted: Hønefoss v]
    gå til x: (6) y: (-112)
    sjekk sted
    hvis ((bruk sted) = [ja])
        sett [Reis til v] til [Hønefoss]
        vent til (berører [Helikopter v]?)
        send melding [Fant sted v] og vent
    slutt
    send melding [Sted: Tromsø v]</code></pre>
<p>Klossen <code class="blocksensing">berører fargen</code> brukes for å sjekke om vi allerede har besøkt et reisemål. I såfall vil vi jo ha stemplet rødfarge på kartet.</p></li>
<li><p>Siden dette vil hoppe over reisemål, er det viktig at det siste reisemålet sender melding om at vi skal besøke det første reisemålet igjen, i stedet for at spillet avsluttes etter det siste reisemålet.</p></li>
<li><p>Det blir også vanskeligere å vite når spilleren har funnet alle (eller mange nok) reisemål. En måte å gjøre dette på er å bruke en ny variabel, for eksempel <code class="blockdata">Antall steder funnet</code>, som teller hvor mange steder som er funnet. Når mange nok steder er funnet kan det sendes ut en <code>Avslutt</code>- (eller <code>Vant</code>-) melding.</p></li>
</ul>
</section>
</section>
<section id="hvordan-lage-egne-kart" class="level1 activity">
<h1>Hvordan lage egne kart</h1>
<p><em>Til sist vil vi se på hvordan du kan reise rundt i egne kart eller andre kart som du finner på internett.</em></p>
<section id="sjekkliste-13" class="level2 check">
<h2>Sjekkliste</h2>
<ul>
<li><p>Åpne nettleseren din og finn en søkemotor som for eksempel Google, Bing eller DuckDuckGo.</p></li>
<li><p>Søk etter et kart du er interessert i, for eksempel <code>Europakart</code>. Velg å bare se bilderesultatene.</p></li>
<li><p>Når du finner et kart du synes ser bra ut, klikk på det slik at du kommer til originalbildet. Deretter kan du prøve å høyreklikke på kartet, og velge Lagre bilde eller noe som ligner.</p></li>
<li><p>Før du bruker kartet i et prosjekt du deler med andre, må du undersøke om du har rettigheter til å bruke kartet. Noen ganger vil det stå på nettsiden du fant kartet på at du kan bruke det (et eksempel på dette kan du se på <a href="http://no.wikipedia.org/wiki/Fil:EUR_location_NOR.PNG">http://no.wikipedia.org/wiki/Fil:EUR_location_NOR.PNG</a>). Andre ganger må du ta kontakt med de som eier nettsiden (for eksempel ved å sende en e-post) for å undersøke om du kan bruke kartet. Se mer informasjon om opphavsrett nedenfor.</p></li>
<li><p>Bakgrunner i Scratch skal helst ha oppløsningen 480 x 360 bildepunkter. Som regel vil ikke kartene du finner på nettet ha denne oppløsningen. Det gjør som regel ingenting, fordi Scratch vil gjøre bildene mindre om de er for store. Om bildet er mindre enn 480 x 360 vil Scratch fylle resten av bakgrunnen automatisk. Om du vil ha mer kontroll over denne konverteringen kan du endre oppløsningen selv i et bildebehandlingsprogram som for eksempel Paint, Gimp eller Photoshop (Elements).</p></li>
<li><p>Les inn det nye kartet i Scratchprosjektet ditt på samme måte som du leste inn det opprinnelige norgeskartet i Steg 1, ved å velge <img src="../../bilder/hent-fra-fil.png" alt="Last opp bakgrunn fra fil" /> under <code>Ny bakgrunn</code> helt til venstre på skjermen.</p></li>
<li><p>Lag reisemål basert på det nye kartet!</p></li>
</ul>
</section>
<section id="opphavsrett" class="level2 protip">
<h2>Opphavsrett</h2>
<p>Noen har laget de kartene du finner på internett, og som regel vil de ha opphavsretten til disse kartene. I praksis betyr det at de eier kartene. Det betyr at dersom du vil bruke kartene i et spill du gjør tilgjengelig for andre (bruker <code>Legg ut</code>-knappen i Scratch), må du undersøke om dette er greit for de som har laget kartene.</p>
<p>Mye materiell på internett, inkludert kartet vi har brukt i denne oppgaven, er lagt ut med en såkalt lisens som kan si at du kan bruke materiellet så lenge du referer til dem som opprinnelig lagde materiellet. Dette er lett å gjøre i Scratch. Klikk på <code>Se prosjektsiden</code> øverst til høyre. Du kommer da til en side hvor du kan beskrive prosjektet. En av boksene heter <code>Merknader og bidragsytere</code>. Her kan du nevne dem som opprinnelig har laget for eksempel kartet du bruker.</p>
</section>
</section>
</div></div><div class="col-xs-12"><div id="footer" class="clearfix"><div class="license"><p><strong>Lisens:</strong></p><a rel="license" href="http://creativecommons.org/licenses/by/4.0/deed.no">CC-BY 4.0 Internasjonal</a></div><div class="author"><p><strong>Forfatter:</strong></p><p>Geir Arne Hjelle</p>
</div></div></div></div></div><script src="../../../assets/script.min.js"></script><script>$(document).ready(function(){
  scratchblocks2.load_language(scratchblocks2._translations['nb']);
  scratchblocks2.parse("pre.blocks");
});</script></body></html>