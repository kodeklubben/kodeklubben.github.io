<html><head><meta charset="utf-8"/><meta name="viewport" content="width=device-width, initial-scale=1"/><title>PXT: Terning | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative (url) {
  var urlRoot = '../..';
  if (urlRoot !== '') {
    return urlRoot + '/' + url;
  }
  return url;
}</script></head><body><div class="container"><div class="row"><div class="col-xs-12"><div class="top-menu"><div class="navigation"><a href="../../index.html"><span aria-hidden="true" class="glyphicon glyphicon-home"></span><span>&nbsp;</span><span>Forside</span></a><span>&nbsp;/&nbsp;</span><img src="../logo-black.png"/><a href="..">Micro:bit</a></div><a title="Ta en omvisning på siden" data-placement="bottom" href="#" class="intro"><span class="icon"></span><span class="text">Intro</span></a><form class="search"><input type="text" placeholder="Søk" class="form-control"/></form></div></div><div class="search"><h1>Søkeresultat</h1><div class="results"></div></div><div class="col-xs-12"><header class="clearfix"><img src="../logo-black.png" class="logo hidden-xs"/><h1 class="title">PXT: Terning</h1><div class="lesson-icons"><div class="level"><img title="Nivå 1" src="../../assets/img/level1.png"/><span>Introduksjon</span></div><a href=".." class="course"><img src="../logo-white.png"/><span>Micro:bit</span></a><div class="pdf"><a href="/microbit/pxt_terning/terning.pdf" title="Last ned PDF"><span class="icon"></span><span class="text">PDF</span></a></div></div></header></div><div class="col-xs-12"><div class="content"><section class="intro" id="introduksjon">
<h1 class="intro" id="introduksjon">Introduksjon</h1>
<p>Kan micro:biten vår brukes som en terning? Ja, det er faktisk ganske enkelt!</p>
<p><figure><img src="terning.jpg" alt=""></figure></p>
</section>
<section class="activity" id="steg-1-vi-rister-los">
<h1 class="activity" id="steg-1-vi-rister-los">Steg 1: Vi rister løs</h1>
<p><em>Vi begynner med å vise et tall når vi rister på micro:biten.</em></p>
<section class="check" id="sjekkliste">
<h2 class="check" id="sjekkliste">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_0" disabled="true"><label for="cbx_0"> Start et nytt PXT-prosjekt, for eksempel ved å gå til
<a href="https://makecode.microbit.org/?lang=no">makecode.microbit.org</a>.</label></p>
</li>
<li class="task-list-item">
<p><input type="checkbox" id="cbx_1" disabled="true"><label for="cbx_1"> Vi vil at noe skal skje når vi rister på micro:biten. Til dette kan vi
bruke <code>når ristes</code>-klossen som finnes i kategorien <code>Inndata</code>.</label></p>
</li>
<li class="task-list-item">
<p><input type="checkbox" id="cbx_2" disabled="true"><label for="cbx_2"> Aller først vil vi bare se at vi får til å vise tallet <strong>1</strong>. For å vise
tall bruker vi <code>vis tall</code>-klossen i <code>Basis</code>-kategorien.</label></p>
</li>
<li class="task-list-item">
<p><input type="checkbox" id="cbx_3" disabled="true"><label for="cbx_3"> Sett sammen disse to klossene slik at skriptet ditt ser slik ut:</label></p>
<p><figure><img src="risteskript_1.png" alt=""></figure></p>
</li>
</ul>
</section>
<section class="flag" id="test-prosjektet">
<h2 class="flag" id="test-prosjektet">Test prosjektet</h2>
<p>Det er to forskjellige måter vi kan teste micro:bit-programmer på:</p>
<ul class="task-list">
<li class="task-list-item">
<p><input type="checkbox" id="cbx_4" disabled="true"><label for="cbx_4"> Til venstre på skjermen er det et bilde av en micro:bit. Dette er faktisk
en simulator som kan kjøre programmet vi nettopp laget:</label></p>
<p>Siden vår kode skal reagere når man rister på micro:biten kan du simulere
dette ved å klikke på den hvite prikken til venstre for teksten <code>SHAKE</code> på
micro:bit-simulatoren. Tallet <strong>1</strong> skal vises på skjermen til
micro:bit-simulatoren.</p>
</li>
<li class="task-list-item">
<p><input type="checkbox" id="cbx_5" disabled="true"><label for="cbx_5"> Enda morsommere er det å teste programmet på micro:biten din! Koble
micro:biten din til datamaskinen med en USB-kabel. Klikk deretter på knappen
<code>Last ned</code> nede til venstre på skjermen.</label></p>
<p>Det lastes nå ned en fil som heter <code>microbit-Uten-navn.hex</code> til datamaskinen
din. Samtidig dukker det opp et vindu som sier at du må flytte denne filen
til MICROBIT-disken. Dersom du trenger hjelp til dette så spør en av
veilederne.</p>
</li>
</ul>
</section>
</section>
<section class="activity" id="steg-2-tilfeldig-terning">
<h1 class="activity" id="steg-2-tilfeldig-terning">Steg 2: Tilfeldig terning</h1>
<p><em>Terninger skal jo vise forskjellige tall, hvordan gjør vi det på en micro:bit?</em></p>
<section class="check" id="sjekkliste-2">
<h2 class="check" id="sjekkliste-2">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_6" disabled="true"><label for="cbx_6"> Før vi kaster en vanlig terning vet vi ikke hva resultatet kommer til å
bli. Vi vet at det vil bli enten 1, 2, 3, 4, 5 eller 6, men ikke hvilket av
disse tallene terningen lander på. Et slikt resultat kaller vi et <strong>tilfeldig
tall</strong>. Tilfeldige tall kan vi lage på micro:biten med klossen <code>tilfeldig tall 0 til 4</code> i <code>Matematikk</code>-kategorien.</label></p>
</li>
<li class="task-list-item">
<p><input type="checkbox" id="cbx_7" disabled="true"><label for="cbx_7"> Prøv selv å legg denne <code>tilfeldig tall</code>-klossen inn i koden din, slik at
det tilfeldige tallet vises i stedet for <strong>1</strong> som tidligere.</label></p>
</li>
<li class="task-list-item">
<p><input type="checkbox" id="cbx_8" disabled="true"><label for="cbx_8"> Bruk simulatoren eller last koden til micro:biten din for å teste som
tidligere. Når du rister på micro:biten (eller klikker på <code>SHAKE</code>) skal det
lages nye tilfeldige tall. Rist flere ganger. Forandrer tallet seg?</label></p>
</li>
<li class="task-list-item">
<p><input type="checkbox" id="cbx_9" disabled="true"><label for="cbx_9"> En vanlig terning viser tallene 1, 2, 3, 4, 5 og 6. Om du brukte
<code>tilfeldig tall 0 til 4</code>-klossen velger micro:biten mellom tallene 0, 1, 2, 3
og 4. Hvordan kan vi få micro:biten til å også velge mellom tallene 1 til 6?</label></p>
</li>
</ul>
<p>Vi gir deg ikke hele svaret, du må prøve litt på egen hånd! Men nedenfor er to
tips om du står fast!</p>
<ul class="task-list">
<li class="task-list-item">
<p><input type="checkbox" id="cbx_10" disabled="true"><label for="cbx_10"> Du kan endre på <strong>4</strong>-tallet i <code>tilfeldig tall 0 til 4</code>-klossen. Hva skjer
da?</label></p>
</li>
<li class="task-list-item">
<p><input type="checkbox" id="cbx_11" disabled="true"><label for="cbx_11"> Du kan ikke endre på <strong>0</strong> i <code>tilfeldig tall</code>-klossen. I stedet kan du
kombinere denne klossen med <code>0 + 0</code>-klossen som du også finner i
<code>Matematikk</code>-kategorien.</label></p>
</li>
</ul>
</section>
</section>
<section class="activity" id="steg-3-terningen-ruller">
<h1 class="activity" id="steg-3-terningen-ruller">Steg 3: Terningen ruller</h1>
<p><em>En terning lander jo ikke bare på en side, den ruller og viser mange sider før
den stopper.</em></p>
<section class="check" id="sjekkliste-3">
<h2 class="check" id="sjekkliste-3">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_12" disabled="true"><label for="cbx_12"> Vi kan få micro:biten til å oppføre seg som om en rullende terning, ved at
den viser flere forskjellige tall før den tilslutt stopper på ett av dem.</label></p>
<p>For å gjøre en ting flere ganger bruker vi <strong>løkker</strong>. Hent klossen <code>gjenta 4 ganger</code> fra <code>Løkker</code>-kategorien. Legg den rundt <code>vis tall</code>-klossen på
denne måten:</p>
<p><figure><img src="risteskript_2.png" alt=""></figure></p>
</li>
<li class="task-list-item">
<p><input type="checkbox" id="cbx_13" disabled="true"><label for="cbx_13"> Test programmet ditt igjen. Skjønner du hva <code>gjenta</code>-løkken gjør? Prøv å
endre på de forsjellige tallene i koden din. Hva blir annerledes når du rister
på micro:biten?</label></p>
</li>
</ul>
</section>
</section>
<section class="activity" id="steg-4-terningen-husker">
<h1 class="activity" id="steg-4-terningen-husker">Steg 4: Terningen husker</h1>
<p><em>Hva om vi vil bruke terningresultatet senere? Da må vi huske hva vi kastet!</em></p>
<section class="check" id="sjekkliste-4">
<h2 class="check" id="sjekkliste-4">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_14" disabled="true"><label for="cbx_14"> Når vi programmerer bruker vi <strong>variabler</strong> til å huske ting for oss. La
oss lage en variabel som kan huske det siste terningkastet:</label></p>
<p>Klikk på <code>Variabler</code>-kategorien og deretter på knappen <code>Lag en variabel</code>. Gi
den nye variabelen navnet <code>terning</code> og klikk <code>OK</code>. Du vil se at det dukker
opp en kloss som heter <code>terning</code> i <code>Variabler</code>-kategorien.</p>
<p><figure><img src="variabel_terning.png" alt=""></figure></p>
</li>
<li class="task-list-item">
<p><input type="checkbox" id="cbx_15" disabled="true"><label for="cbx_15"> For å bruke denne nye variabelen kan vi bestemme hva den skal huske med
<code>sett variabel til 0</code>-klossen. La oss endre skriptet vårt slik at <code>terning</code>
husker hvert terningkast. Legg til og flytt på klossene slik at skriptet ditt
ser slik ut:</label></p>
<p><figure><img src="risteskript_3.png" alt=""></figure></p>
</li>
</ul>
<p>Om du tester prosjektet ditt nå skal det oppføre seg helt likt som før! Men
denne endringen gir oss nye muligheter! Siden vi nå vet resultatet av
terningkastet kan vi for eksempel vise et smilefjes hver gang vi kaster en 6'er:</p>
<ul class="task-list">
<li class="task-list-item">
<p><input type="checkbox" id="cbx_16" disabled="true"><label for="cbx_16"> Med klossen <code>vis bilde</code> som du finner i <code>Basis</code>-kategorien kan vi selv
bestemme bildet som vises på skjermen til micro:biten. Prøv selv å tegne et
smilefjes (eller et annet bilde du heller vil bruke).</label></p>
</li>
<li class="task-list-item">
<p><input type="checkbox" id="cbx_17" disabled="true"><label for="cbx_17"> For å sammenligne to ting bruker vi klosser fra <code>Logikk</code>-kategorien. Her
vil vi sammenligne resultatet av terningkastet med tallet 6. Vi kan si at
<code>hvis terning = 6</code> skal vi vise bildet smilefjes.</label></p>
<p>Prøv å pusle sammen klosser fra <code>Logikk</code>- og <code>Variabler</code>-kategoriene som
sier <code>hvis terning = 6</code>.</p>
</li>
<li class="task-list-item">
<p><input type="checkbox" id="cbx_18" disabled="true"><label for="cbx_18"> Vi vil sjekke om resultatet av terningkastet var 6 etter at terningen har
rullet ferdig. Det betyr at vi må legge <code>hvis</code>-klossene etter løkken vi laget
tidligere. Programmet ditt vil tilslutt se ut omtrent som dette:</label></p>
<p><figure><img src="risteskript_4.png" alt=""></figure></p>
</li>
</ul>
</section>
</section>
<section class="activity" id="steg-5-mer-avanserte-terninger">
<h1 class="activity" id="steg-5-mer-avanserte-terninger">Steg 5: Mer avanserte terninger</h1>
<p><em>Hva kan vi bruke terningene våre til? Prøv selv dine ideer!</em></p>
<section class="check" id="flere-ideer">
<h2 class="check" id="flere-ideer">Flere ideer</h2>
<p>Du har nå lært hvordan micro:biten kan kaste terning. Men det finnes mange måter
dette kan utvikles videre på. Nedenfor er noen ideer, men finn gjerne på noe
helt eget!</p>
<ul class="task-list">
<li class="task-list-item">
<p><input type="checkbox" id="cbx_19" disabled="true"><label for="cbx_19"> Kan terningen vise terningsymboler i stedet for tall? For eksempel, om du
kaster 1 vises en prikk på skjermen, om du kaster 2 vises to prikker og så
videre?</label></p>
</li>
<li class="task-list-item">
<p><input type="checkbox" id="cbx_20" disabled="true"><label for="cbx_20"> Med micro:biten kan du også kaste to eller flere terninger samtidig! Lag
flere terning-variabler og vis summen av disse til slutt!</label></p>
</li>
<li class="task-list-item">
<p><input type="checkbox" id="cbx_21" disabled="true"><label for="cbx_21"> Kanskje du kan bruke <code>A</code>- eller <code>B</code>-knappen til å bestemme hvor mange
terninger som kastes? Da trenger du en variabel, <code>antall kast</code>, og en løkke
som gjentas <code>antall kast</code> ganger.</label></p>
</li>
</ul>
</section>
</section>
</div><div class="improve"><h3>Forbedre denne siden</h3><p>Funnet en feil? Kunne noe vært bedre? Hvis ja, vennligst gi oss tilbakemelding ved å lage en sak på Github eller fiks feilen selv om du kan. Vi er takknemlige for enhver tilbakemelding!</p><a href="https://github.com/kodeklubben/oppgaver/issues/new?title=Problem med Micro:bit: PXT: Terning&amp;body=Oppgavens kildekode: https://github.com/kodeklubben/oppgaver/tree/master/src/microbit/pxt_terning" class="issue">Rapporter et problem</a><a href="https://github.com/kodeklubben/oppgaver/tree/master/src/microbit/pxt_terning" class="code">Vis koden og fiks selv</a></div></div><div class="col-xs-12"><div id="footer" class="clearfix"><div class="license"><p><strong>Lisens:</strong></p><a rel="license" href="http://creativecommons.org/licenses/by-sa/4.0/deed.no">CC BY-SA 4.0</a></div><div class="author"><p><strong>Forfatter</strong></p><p>Geir Arne Hjelle</p>
</div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 class="modal-title">Hei der!</h4></div><div class="modal-body"><p>Ser ut som dette er ditt første besøk, vil du ha en omvisning?</p></div><div class="modal-footer"><button class="btn btn-success">Ja!</button><button data-dismiss="modal" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script></body></html>